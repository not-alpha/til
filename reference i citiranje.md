# I. Nekoliko temeljnih načela navođenja literature


Sastavni dio preporuka jest i citiranje literature. U ovim kratkim uputama djelomično su pokrivena dva aspekta tog područja: navođenje autora u tekstu te popis referenci na kraju teksta.


## 1. Navođenje autora u tekstu

Kada se navode ili komentiraju neki rezultati prijašnjih istraživanja koje su objavili drugi istraživači, potrebno je navesti o kojim se istraživačima radi i koje su godine objavili rezultate.


Evo nekoliko primjera:

* Bujas (1981) navodi kako je potrebno oko pola sata da bi se oko u potpunosti rekuperiralo u tami.

* Babić (2001) je dobio rezultat koji pokazuje da je podražajni kontekst važan čimbenik u procjeni intenziteta boli.

* U nekoliko istraživanja u području električno izazvanih osjeta (Bujas, 1984; Ajduković, 1983, 1984), pokazalo se da veličina podražene površine jest značajan čimbenik intenziteta osjeta.

* Jedan od najvažnijih čimbenika u očuvanju perceptivne konstantnosti veličina jest točna percepcija dubine (Levine i Schefner, 1991).

* Kako je pokazano u većem broju istraživanja, izbor metode u ispitivanju osjetljivosti može biti od presudne važnosti za valjanost mjerenja (Gescheider, 1997, 1992; Ellermeier i Westphal, 1991).

Dakle, prezime(na) autora mogu se staviti i na početak rečenice, po sredini ili na kraj, već kako je onome tko piše tekst zgodnije sa stajališta stila izražavanja. Ako se autor(i) stavljaju po sredini rečenice ili na kraj rečenice onda se i prezime(na) i godina stavljaju u zagradu.
Ako autori imaju isto prezime, onda se dodaje i inicijal imena, npr. (Bujas, R. 1935; Bujas, Z. 1978).


Ako se iz nekog objavljenog izvora doslovno prepisuje dio teksta (citat), onda taj citat treba staviti u navodnike i napisati na kojoj stranici izvornika se nalazi. Npr.:

*"Činjenica da okolno svjetlo mijenja doživljenu svjetlinu nekog ciljnog objekta, sugerira da je na djelu neka vrsta prostorne interakcije" (Coren, Ward i Enns, 2003; str. 109).*

Kada se navodi istraživanje koje nije pronađeno u originalu, već posredno iz neke druge publikacije, treba navesti ime autora koji je prvi naveo neke rezultate, a zatim i autora u čijoj je publikaciji ta informacija pronađena. Npr.:

*Livingstone i Hubel (1984; prema Pinel, 2002) pronašli su da dualno oponentne stanice nisu jednako raspoređene u vidnom korteksu.*

U popisu referenci na kraju teksta za ovakav slučaj treba navesti posrednu publikaciju (Pinel, 2002).

Ako se želi specifičnije naglasiti neku informaciju, npr. stranicu na kojoj je nešto pronađeno, ta se informacija može navesti (npr. prethodni primjer; prema Pinel, 2002, str. 191, ili pak spomenuti poglavlje).

Ako se u tekstu spominje istraživanje većeg broja autora (do 5), kod prvog navođenja treba napisati prezimena svih autora, a u sljedećim navođenjima samo prvog autora te dodatak i sur.  Ako ima više od pet autora, tada se i pri prvom, a i pri kasnijim navođenjima navodi samo prezime prvog autora te i sur.  .

* Zarevski i sur. (1998) su pokazali da razina traženja uzbuđenja ima veze s biranjem riskantnih sportova s 	kojim će se neki pojedinac baviti.


Pravilo je da svako spominjanje autora u tekstu mora biti praćeno i navođenjem u popisu referenci na kraju teksta, odnosno, sve reference s popisa moraju biti spomenute i u tekstu.


##	2. Popis referenci (na kraju teksta)

Reference treba pisati abecednim redom bez rednih brojeva, prema prezimenu prvog autora. Ako isti autor ima više referenci, prvo se pišu one koje su novijeg datuma.

Ovisno o vrsti izvora, struktura pisanja pojedine reference ponešto je drugačija. Dolje su navedeni primjeri iz najčešće upotrebljavanih kategorija referenci. Isticanje nekih informacija treba činiti italic stilom (kosa slova). U donjim primjerima je to već učinjeno gdje treba, pa ovi primjeri mogu poslužiti kao ogled kako valja isticati pojedine vrste informacija.


### 1. Izvorni znanstveni članci u časopisu

* Bujas, Z. (1987). Vremenske konstante podražljivosti osjetnih sistema. Primijenjena psihologija, 8, 3-23.
* Ellermeier, W. i Westphal, W. (1991). On the «absoluteness» of category and magnitude scales of pain. Perception & Psychophysics, 49, 159-166.

Dakle, piše se:
Prezime autora, inicijal imena, u zagradi godina izdavanja. Naslov rada. Naslov časopisa, volumen časopisa, stranice.


### 2. Knjige

* Bujas, Z. (1981). Uvod u metode eksperimentalne psihologije. Zagreb: Školska knjiga.
* Pinel, J. (2001). Biološka psihologija. Jastrebarsko: Naklada Slap.

Dakle, piše se:
Prezime(na) autora, inicijal imena, u zagradi godina izdavanja. Naslov knjige. Grad izdavanja: Ime izdavača.


### 3. Doktorske disertacije, magisteriji, diplomski radovi

* Szabo, S. (1971). Neki metodološki problemi Stevensove psihofizike. Neobjavljeni magistarski rad. Zagreb: Odsjek za psihologiju Filozofskog fakulteta u Zagrebu.
* Babić, D. (2001). Utjecaj podražajnog konteksta na doživljaj boli izazvan električnom strujom. Neobjavljeni diplomski rad. Zagreb: Odsjek za psihologiju Filozofskog fakulteta u Zagrebu.

Dakle, piše se:
Prezime autora, inicijal imena, u zagradi godina obrane. Naslov rada. Mjesto i institucija obrane. Ukoliko rad nije objavljen, potrebno je napisati i: Neobjavljeni doktorski/magistarski/diplomski rad.


### 4.  Radovi u zbornicima, uređivanim knjigama

* Bujas, Z. (1971). Psihofizika nekad i danas. U Kongresni odbor (Ur.), Psihološke rasprave. Izvještaj s IV. kongresa psihologa SFRJ (str. 16-29).  Bled: Društvo psihologov Slovenije.
* Algom, D. (1992). Psychophysical analysis of pain: A functional perspective. U: H. G. Geissler, S. W. Link i J. T. Townsend (Ur.), Cognition, information processing, and psychophysics: basic issues (str. 267-291). Hillsdale: Lawrence Erlbaum Associates.

Dakle, piše se:
Prezime autora, inicijali imena, u zagradi godina izdavanja. Naslov članka ili poglavlja u knjizi. Urednik(ici) ukoliko postoje (Ur.), naslov knjige ili zbornika, stranice teksta koji se citira. Grad izdavanja: izdavač.


###	5. Tekst na Web stranicama

U novije vrijeme sve je češći slučaj navođenja podataka koji se nalaze ili se mogu naći putem Interneta. Pri takvom navođenju potrebno je dati što precizniju informaciju kako o samom tekstu tako i o adresi na kojoj se može naći.

* Šverko, B. (2000). Vodič kroz zanimanja - elektroničko izdanje: prilozi vrednovanju profesionalnog usmjeravanja putem Interneta.  HYPERLINK "http://knjiznice.ffzg.hr/info.html" \l "psiho" http://knjiznice.ffzg.hr/info.html#psiho.

Dakle, piše se:
Prezime autora (ovdje urednika), inicijal imena, u zagradi godina izdavanja. Naslov teksta. Internetska adresa na kojoj se tekst može pronaći (što preciznija). Ako se neki tekst ne veže uz autora, potrebno je navesti što precizniju adresu.



### Izgled popisa referenci

Ukoliko je referenca duža od jednog retka, tekst u ostalim redovima se uvlači (opcija viseće (hang) u Wordu) za 1 cm. Prored unutar pojedine reference je 1, a između referenci treba ostaviti razmak.


Npr.

Algom, D. (1992). Psychophysical analysis of pain: A functional perspective. U: H. G. Geissler, S. W. Link i J. T. Townsend (Ur.), Cognition, information processing, and psychophysics: basic issues (str. 267-291). Hillsdale: Lawrence Erlbaum Associates.

Babić, D. (2001). Utjecaj podražajnog konteksta na doživljaj boli izazvan električnom strujom. Neobjavljeni diplomski rad. Zagreb: Odsjek za psihologiju Filozofskog fakulteta u Zagrebu.

Bujas, Z. (1971). Psihofizika nekad i danas. U Kongresni odbor (Ur.), Psihološke rasprave. Izvještaj s IV. kongresa psihologa SFRJ (str. 16-29).  Bled: Društvo psihologov Slovenije.

Ellermeier, W., i Westphal, W. (1991). On the «absoluteness» of category and magnitude scales of pain. Perception & Psychophysics, 49, 159-166.
Pinel, J. (2001). Biološka psihologija. Jastrebarsko: Naklada Slap.

Szabo, S. (1971). Neki metodološki problemi Stevensove psihofizike. Neobjavljeni magistarski rad. Zagreb: Odsjek za psihologiju Filozofskog fakulteta u Zagrebu.
